# Fernet Blanka

Il Fernet Blanka è l'amaro alle erbe ispirato a Blanka, il celebre
lottatore brasiliano della celebre serie di videogiochi di Street
Fighter.

Questo progetto nasce da un'idea di Kenobit, fondatore insieme a
Bisboch e Exa_Starless del collettivo Kenobisboch Productions, le cui iniziative
gravitano intorno al canale Twitch https://www.twitch.tv/kenobisboch

La ricetta è stata ideata e sviluppata da Stilgar di KSGamingLife, il canale Twitch di K&S: https://www.twitch.tv/ksgaminglife

Il Fernet Blanka si realizza secondo una ricetta che intendiamo
mettere a disposizione di chi voglia riprodurre l'amaro, o lo voglia
modificare.

La ricetta è rilasciata e distribuita sotto la licenza [Creative
Commons - Attribute-NonCommercial 4.0 International (CC BY-NC
4.0)](https://creativecommons.org/licenses/by-nc/4.0/)

La formula è pertanto modificabile, fin tanto che vengano citati come
autori KSGamingLife e Kenobisboch Productions.

L'etichetta, scaricabile all'interno di questo repository, è stata realizzata da Luca Font (https://www.instagram.com/lucafont/)

La ricetta sviluppata parte dal presupposto di creare ovviamente
qualcosa di buono, ma la cui scelta degli ingredienti sia motivata e
coerente col personaggio a cui l'amaro si ispira.

I liquori alle erbe hanno tutti ricette segrete e oscure, ma il
procedimento è quasi sempre lo stesso: macerazione di erbe aromatiche
e altri ingredienti in alcol, diluizione con sciroppo di zucchero,
riposo e invecchiamento.

Tutto sta nel cercare quindi un giusto melange di aromi che soddisfi
il gusto e il concetto. 

Una delle particolarità della ricetta consiste nella scelta di dolcificante.
Di solito, lo sciroppo di zucchero si fa con una soluzione satura di
zucchero bianco raffinato in acqua. 

Solo che Blanka non è raffinato, e non è nemmeno bianco. Blanka è
brasiliano e radioattivo. 

Purtroppo non possiamo inserire niente di radioattivo nel liquore
sennò rischiamo di diventare come lui, ma almeno possiamo sostituire
il banale zucchero raffinato con un ben più esotico muscovado.

Questo dona all'amaro un sentore affine al rum.

Gli aromi sono stati scelti con la volontà di emulare il gusto del
Fernet, ma anche esprimere riconoscimento e amore per i profumi della
campagna Italiana.

La ricetta del Fernet Blanka si riferisce a una dose per 2 litri di amaro.
Tutti gli ingredienti si intendono come essiccati. Sono tranquillamente acquistabili in qualsiasi erboristeria un minimo fornita.

Ingredienti:

* Basilico
* Timo
* Salvia
* Chiodi di garofano
* Alloro
* Genziana (radice)
* Santoreggio
* Semi di anice
* Rabarbaro
* Ginepro (bacche)
* Tè Earl Grey
* Rosmarino
* Semi di finocchio
* Melissa

Tutti gli ingredienti si intendono in quantità di 15 grammi ciascuna,
in infusione in 1 litro di alcol.
Il contenitore deve essere sigillato.

Dopo una settimana, occorre filtrare l'infuso e cambiare quindi il
contenitore. Si consiglia di usare filtri da caffè per avere il minimo
residuo possibile.

Nel nuovo contenitore più capiente, diluire con mezzo litro d'acqua e
mezzo litro di sciroppo di zucchero muscovado.

Lo sciroppo di zucchero muscovado si prepara realizzando una soluzione
satura di zucchero muscovada in acqua.  Si consiglia di portare a
ebollizione mezzo litro d'acqua e aggiungere zucchero fin tanto che è
possibile scioglierlo.  Il risultato sarà una sostanza viscosa, molto
dolce, dal sapore maltato.

Dopo un'ulteriore settimana, l'amaro è pronto e può essere
imbottigliato. Si consiglia un ulteriore passaggio attraverso la carta
filtrante.
